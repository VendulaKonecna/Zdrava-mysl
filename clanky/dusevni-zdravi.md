---
layout: layouts/article.njk
title: Duševní zdraví
perex: Všichni máme duševní zdraví. Je součástí našeho celkového zdraví stejně jako naše tělesné zdraví. Duševní zdraví zahrnuje emoce a pocity, myšlení a nálady. Naše duševní zdraví na tom bude občas líp, občas hůř, stejně jako naše tělesné zdraví.
img: compas.jpg
alt: kompas
tags: ['clanky', 'zdravi']
---

 Každý zažívá během dne různé emoce, některé jsou příjemnější než jiné. Můžeme se cítit šťastní, nadšení, podráždění, nervózní, úzkostní, smutní, sebevědomí… a mnoho dalšího! Být duševně zdravý neznamená být stále šťastný a pozitivní, i lidé s dobrým duševním zdravím mají dobré a špatné dny. Avšak někdo, kdo má dobré duševní zdraví se s větší pravděpodobností dokáže vyrovnat s celou škálou emocí. 
<sup>[zdroj](https://dzda.cz/)</sup>

### Co je to well-being? 
Mentální well-being bývá někdy překládán jako “duševní pohoda”. V českém slově “pohoda” ale můžeme vnímat jistou pasivitu – jsem v pohodě a nic pro to už nemusím dělat. S well-beingem je to jiné, často se člověk musí snažit, aby mohl čelit psychickým nárokům, se kterými se v životě setkává. Na těchto stránkách proto používáme nejčastěji slovo “well-being”, ačkoli se zde setkáte i se slovem “pohoda”.

Klíčem k duševnímu well-beingu není vyhýbání se stresujícím situacím, negativním pocitům či problémům. Duševní well-being nám napomáhá zvládat stresující situace, které život přináší. Náhlé náročné situace, stres, potíže v práci, škole, partnerském vztahu nebo ztráta blízké osoby, mohou narušovat naše duševní zdraví. Nicméně strategie a způsoby, které během života nacházíme a které si následně osvojujeme, jsme pak schopni při takových situacích využít ve svůj prospěch.

Lidé, kteří zažívají duševní potíže nebo duševní onemocnění, mohou nacházet novou rovnováhu fungování a dosáhnout duševního well beingu.

### Kompas duševního zdraví
Duševní zdraví není opakem duševní nemoci. Proto je možné přirovnat ho k oblasti na mapě, která je rozdělena dvěma osami. Čtyři základní směry a čtyři oblasti nám tak naznačují, že duševní zdraví je dynamické a může mít různé podoby.

**Oblast severovýchodní** vyznačuje území, kde se člověk nachází, když nemá žádné diagnostikované duševní onemocnění a zároveň se psychicky cítí a funguje dobře.

**Oblast jihovýchodní** vyznačuje území, kde se nachází člověk, který má diagnostikované duševní onemocnění, díky léčebnému procesu se však cítí a funguje dobře. Může to být například člověk s psychotickým onemocněním, který v léčbě nachází novou rovnováhu fungování.

**Oblast jihozápadní** vyznačuje území, kde se nachází člověk, který má diagnostikované duševní onemocnění a zároveň se psychicky necítí a/nebo nefunguje dobře. Může to být například člověk v akutní fázi psychotického onemocnění. Například člověk v mánii, který se sice cítí skvěle, ale nefunguje dobře.

**Oblast severozápadní** vyznačuje území, kde se nachází člověk, který nemá diagnostikované duševní onemocnění a zároveň se psychicky necítí a/nebo  nefunguje dobře. Může to být člověk, který se vyrovnává s nějakou obtížnou životní situací. Tento stav může být přechodný, někdy ale může naznačovat počáteční fázi duševního onemocnění.

Ať už se podle kompasu nacházíte kdekoliv, v kontextu duševního zdraví je za každých okolností možné směřovat na východ, tedy k optimálnímu well-beingu. Mnoho lidí po celém světě absolvovalo cestu z míst, kdy byli “psychicky na dně”, a třeba se i pokusili si ublížit, ale dnes žijí šťastný a naplněný život, cítí se a fungují dobře. Další lidé na sobě museli pracovat, aby změnili své prožívání, cítění a myšlení, a tím zlepšili svoji kvalitu života. Zvládnete to taky. Možná budete překvapeni, jak velké změny mohou někdy přinést i docela malé věci – např. dodržování pravidel zdravého spánku.
<sup>[zdroj](https://www.opatruj.se/informuj-se/dusevni-zdravi-a-pohoda)</sup>

<section class="tags">
    <p>Více článků na téma:</p>
    <ul class="tags__list">
        <li class="tags__item"><a href="/tags/dusevni-zdravi/" class="tags__link">Duševní zdraví</a></li>
    </ul>   
</section>
